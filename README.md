# Persoonlijke handleiding Wouter

Welkom, dit is mijn persoonlijke handleiding! Je vindt hier meer informatie over mij als persoon en als collega. Wat mij drijft, wat mijn stijl van werken is, en meer.

## Over mij

## Mijn werkstijl
Ik ben op mijn productiefst in de ochtend, en probeer de bulk van mijn denkwerk dan te plannen. Het liefst heb ik 's ochtends daarom ook zo min mogelijk meetings, tenzij het echt niet anders kan. Ik ben een optimist en denk graag in mogelijkheden. Daarnaast vorm ik in mijn hoofd altijd een plaatje van het grotere geheel, om te begrijpen waar we het over hebben. Ik begrijp graag de bredere context van een probleem, en vraag daar op door. Pas als ik die begrijp weet ik hoe ik het beste kan helpen.

Ik zie meestal eerst de lange-termijn visie voor me, en ga dan terug redeneren naar het hier en nu en wat we vandaag al kunnen doen. Ik focus me liever op inhoud en feiten dan emoties. Ik bekijk graag beide kanten van een verhaal (voor- en nadelen). Als je zelf ook laat zien over beiden nagedacht te hebben ga ik sneller met je mee.

## Hoe communiceer je het beste contact met mij
Ik heb een haat/liefde verhouding met email. Gebruik dat als laatste middel om met mij te communiceren. Mijn voorkeur heeft Teams, zeker omdat ik daar makkelijk tussendoor kan reageren. Via WhatsApp kun je me met dringende zaken bereiken, ook als ik in een meeting zit. Om echt te sparren of brainstormen over iets praat ik het liefst face-to-face of via videobellen.

## Wat motiveert mij
* Samenwerken met anderen
* Tijd hebben om mijn eigen mening over iets te vormen
* Buiten gebaande paden kunnen zoeken naar creatieve oplossingen
* Nieuwsgierig kunnen zijn
* Persoonlijke vrijheid; ik houd er niet van om binnen strakke processen te moeten opereren

## Wat demotiveert mij
* Politieke spelletjes
* Collega’s die hiërarchisch ingesteld zijn
* Problemen over de schutting werpen, in plaats van ze samen op te lossen
* Collega’s die eerst anderen gaan vragen naar een oplossing voordat ze zelf nadenken

## Hoe kun je me helpen
* Ik ben goed in structuur aanbrengen, maar niet structuur aanhouden. Je kan me helpen door een afgesproken structuur te handhaven, ook naar mij.
* Niet altijd direct een antwoord verwachten als je me een nieuw idee presenteert en daar feedback op wilt hebben. Ik heb soms wat verwerkingstijd nodig.
* Als je merkt dat ik een hard standpunt inneem of me harder opstel zit ik in mijn weerstand. Het helpt dan om even te stoppen om mij de kans te geven mijn gedachtes te formuleren.
* Breng structuur aan. Zowel in dingen die je me verteld (duidelijke verhaallijn met begin, midden en eind) als werkzaamheden die je doet.

## Wat anderen verkeerd kunnen interpreteren bij mij
* Als ik een meeting stil ben betekent het niet dat ik het onderwerp niet interessant vindt. Meestal heb ik dan gewoon wat tijd nodig om mijn gedachten en mening te vormen.
* Mijn emoties zijn niet altijd af te lezen en ik spreek ze ook niet vaak uit, maar ik heb ze wel. In lichaamstaal uit ik mijn gevoelens meer.

## Overig
### Wat kun je van mij als manager verwachten?
* Ik wil liever niet micro-managen, dus ik schets graag de grote lijnen en laat de invulling aan jou. Als je daar hulp bij kunt gebruiken kan je me dat altijd vragen!
* Mijn verwachtingen zijn hoog, maar mijn drive om mensen te helpen die verwachtingen waar te maken is minstens zo hoog. Ik geloof sterk in mensen vrijheid geven om grootse dingen te bereiken.

### Wat verwacht ik als manager van jou?
* Dat je opbouwend kritisch kunt zijn. Op jezelf, op mij, en op processen.
* Dat je tijdig om hulp vraagt als je die nodig hebt. Als je aan ziet komen dat iets niet goed gaat: trek meteen aan de bel. Laat de bom niet eerst barsten.
* Dat je je eerlijke mening geeft, ook als je het ergens niet mee eens bent. "Ja" zeggen maar "Nee" doen heb ik een broertje dood aan.

### Hoe voer ik graag 1-op-1 gesprekken
Het liefst hanteer ik een Trello bord met daarop agendapunten, en lopende actiepunten. Dit maakt het voor ons beiden makkelijk om gedurende de week vragen of topics daarop te zetten om later te bespreken. In 1-op-1 gesprekken kunnen we het over van alles hebben. Het is voor mij geen status update meeting, maar juist een moment om los van het dagelijkse werk even in te checken bij elkaar.

### Hoe interpreteer je mijn agenda?
Mijn agenda zit bijna altijd goed vol. Ik heb hem wel standaard open staan, waardoor je de titels van mijn afspraken kan zien. Tijdsblokken die ik voor mezelf heb gereserveerd zijn soms flexibel, maar plan er niet zomaar iets overheen. Daarnaast probeer ik tussen 12:00 en 13:00 geen afspraken te plannen omdat ik graag ergens in dat uur een keer tijd neem om te lunchen.
